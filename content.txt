{"element": "<p>Si \u00e8 concluso dopo circa sei ore il Vertice dei leader Ue in teleconferenza sulle misure per affrontare l'emergenza Coronavirus. Secondo quanto si apprende a Bruxelles, dopo che <a href=\"https://tg24.sky.it/economia/2020/03/26/corona-bond-europa-scontro.html\">Italia e Spagna avevano bocciato la bozza iniziale</a>, i 27 hanno invece raggiunto un accordo sulle conclusioni.</p>"}
{"element": "<p>Il documento prevede che il presidente della Commissione, Ursula von der Leyen e il presidente del Consiglio europeo, Charles Michel, dovranno presentare entro due settimane proposte di lungo periodo da concordare con le altre istituzioni.\u00a0\"Prendiamo nota dei progressi fatti dall'Eurogruppo\" e lo \"invitiamo a presentarci proposte entro due settimane - e' si legge nelle conclusioni del vertice Ue, nelle quali non compare pi\u00f9 il riferimento al Mes. - Queste dovrebbero tenere in considerazione la natura senza precedenti dello shock\" del Coronavirus e \"la nostra risposta deve essere rafforzata, come necessario, con azioni ulteriori in modo inclusivo alla luce degli sviluppi, per finalizzare una risposta esauriente\".</p>"}
{"element": "<p>\u00a0\"Non abbiamo parlato nello specifico delle condizionalit\u00e0 o meno del Mes\", ha detto Angela Merkel, in una conferenza audio. Rispetto a chi ha immaginato o immagina i coronabond, ha affermato Merkel, \"ho spiegato che dal punto di vista tedesco noi preferiamo il Mes, come strumento, che \u00e8 stato fatto per le crisi\". \"Ma non siamo andati nello specifico\", e adesso la questione passa ai ministri delle finanze, ha concluso.<br>\n<br>\n\u00a0</p>"}
